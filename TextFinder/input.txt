Hyvinä aikoina Koponen kirjasi Pyhtäällä yhdestä pesästä 505 kyytä kuuden tunnin seurannan tuloksena. Nykyisin yhden pesän käärmemäärä on maksimissaan 50–70.

Koposen tietoon tullut tämän vuoden ensimmäinen kyyhavainto on tehty 6. maaliskuuta. Varhainen ajankohta on seurausta leudosta ja niukkalumisesta talvesta.

– Normaalisti horrostaminen loppuu etelärannikolla vasta maaliskuun puolenvälin jälkeen.

Ensimmäisenä lämmittelemään saapuvat koiraat, naaraat seuraavat noin kuukautta myöhemmin.

Koiraat ovat väriltään harmaita. Naaraat tunnistaa ruskean eri sävyistä. Jos kyy on musta, se voi olla joko koiras tai naaras.

– Kyse on melanismista, joka on albino-ilmiön vastakohta. Kaikissa maailman matelijoissa on mustia yksilöitä, ja se johtuu tästä samasta syystä.

Kyy lisääntyy joka toinen vuosi. Lapissa vain kolmen vuoden välein.

Koiraat kypsyttävät auringon lämmössä siittiöitään kolmisen viikkoa. Kun koiraat ovat lisääntymiskunnossa, alkaa taistelu siitä, kuka saa siittää naaraat.